---
title: "Hakkımda"
image: profile.jpg
about:
  template: jolla
  links:
    - icon: mastodon
      text: mastodon
      href: https://ecoevo.social/@mehmet_goktu
    - icon: twitter
      text: Twitter
      href: https://twitter.com/mehmet_goktu
    - icon: linkedin
      text: LinkedIn
      href: https://www.linkedin.com/in/mehmetgoktug/
    - icon: github
      text: Github
      href: https://github.com/mehmetgoktug
---

Merhaba ben Mehmet Göktuğ Öztürk. Kendimi bildim bileli doğayı ve onu şekillendiren dinamikleri gözlemlemeye karşı büyük bir ilgiye sahibim. Doğup, büyüdüğüm evin dışarıdan izole bahçesiyle başlayan doğayla temasım, büyükbabamla gezdiğim Orta Karadeniz meşelikleri ve dedemden dinlediğim yaban hayatı hikâyeleriyle perçinlendi. Bu sayede yolumun düştüğü Hacettepe Üniversitesi Biyoloji Bölümü'nden 2021 yılında mezun oldum. Hacettepe Üniversitesi Fen Bilimleri Enstitüsü Ekoloji Anabilim Dalı'nda, Çağatay Tavşanoğlu danışmanlığında yüksek lisans çalışmamı yürütüyorum. Yüksek lisans çalışmam, yıldırım kökenli orman yangınlarının mekân-zamansal örüntüleri üzerine. Lisans eğitimim boyunca yangın ekolojisi, fonksiyonel bitki karakterleri, göçebe hayvancılık, yırtıcı kuş göçü, üreyen kuşlar ve büyük memeliler üzerine çeşitli projeler kapsamında İç Anadolu, Karadeniz, Akdeniz ve Ege Bölgesi'nde arazi çalışmalarına katıldım. Ekoloji, yaban hayatı, doğa koruma, klimatoloji, meteoroloji, mekânsal veri analizi ve R programlama konularına büyük ilgi duymaktayım. Ayrıca 2011 yılından beri müdavimi olduğum *havadelisi.com*'un editörlüğünü yapmaktayım.

Bir blog yazma fikri ilk olarak, anadilde bilim anlatıcılığı ve blog kültürü konusunda çok şey öğrendiğim Ozan Mert Göktürk ve meşhur blogu [havadelisi](https://havadelisi.com) ile tanıştığım vakit ortaya çıktı. Yıllar içinde gelişen ilgi alanlarım ve doğayı daha yakından tanıma çabamla beraber bu blogun R ile ilgili olması gerektiğine karar verdim. R, sıkıcı bir anlatımla, veri analizi ve istatistik konularında açık ve tekrarlanabilir bir ortam sağlayan bir programlama dili. Ancak merakınızı cezbedecek bir şeyler söyleyecek olursam, ilgi duyduğunuz alanda bilgiye ulaşmanız ve yeni bilgiler üretmeniz için işinizi çokça kolaylaştıran bir araç. R ile ekoloji, biyoinformatik ve coğrafi bilgi sistemleri (CBS) analizleri yapabilir; uydu görüntülerini işleyebilir; istatistik ve yapay zeka modelleri çalıştırabilir; birbirinden güzel grafikler, haritalar çizebilir; makale, blog ve kitap dahi yazabilirsiniz. Açık kaynaklı olması sebebiyle farklı alanlardan, özellikle de bilim çevrelerinden, binlerce geliştirici sürekli olarak yeni R paketleri geliştirmektedir. 17.04.2023 tarihi itibariyle 19 binden fazla R paketi [mevcutmuş](https://cran.r-project.org/).

Bu blogda daha çok R ile ekoloji, biyocoğrafya, iklimbilim konularındaki verilerle ilgilenecek, veri manipülasyonu, analizler, görselleştirmeler yapacağız. Özellikle de mekânsal analizler üzerine yoğunlaşacağımızı düşünüyorum. R'ın yanı sıra Python, Bash gibi dillerle de çeşitli içerikler oluşturacağız. Bol tartışmalı, hep birlikte öğreneceğimiz içeriklere...

Bilimle ve huzurla kalınız.
